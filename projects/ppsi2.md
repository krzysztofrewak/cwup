## Projektowanie i programowanie systemów internetowych II
### Zasady zaliczenia zajęć projektowych

#### Warunki zaliczenia

Zaliczenie zajęć projektowych kursu **Projektowanie i programowanie systemów internetowych II** odbywa się poprzez opracowanie projektu programistycznego i sprawozdania oraz prezentację pracy projektowej. Ocena końcowa $\Omega$ będzie wyliczana w następujący sposób:

$$ \Omega = 0.8k_1 + 0.1k_2 + 0.1k_3 $$

gdzie kolejne $k_n$ powinny być rozumiane następująco:

- $k_1$ - ocena za pracę projektową;
- $k_2$ - ocena za sprawozdanie z pracy projektowej;
- $k_3$ - ocena za prezentację pracy projektowej.

Oddanie pracy projektowej wymaga obecności całego zespołu, a warunkiem koniecznym jest $k_n > 2.0$.

#### Praca projektowa

Należy zaprojektować, zaimplementować i wdrożyć system internetowy w ramach przypisanego do grupy tematu. Warunki zaliczenia kształtują się następująco:
- projekt jest wykonywany w trójkach lub czwórkach:
  - w przypadku niedobrania grupy, grupę wyznacza prowadzący zajęcia; w takim przypadku grupa otrzyma modyfikator $-0.5$ do oceny końcowej za projekt;
- skład grup i temat projektów zostaną dobrane na pierwszych zajęciach projektowych;
- link do publicznego repozytorium lub repozytoriów projektu, temat projektu, podział prac w zespole oraz wypis stosu technologicznego powinny zostać zdefiniowane na początku pracy i być zgłoszone prowadzącemu zajęcia najpóźniej do drugich zajęć projektowych; w przeciwnym razie każdy członek grupy otrzyma modyfikator $-0.5$ do oceny końcowej za projekt; 
- projekt może być wykonany w dowolnym języku lub językach programowania, z wykorzystaniem dowolnych bibliotek, komponentów lub wtyczek.

#### Skład zespołu
Każdy zespół musi składać się z:
* min. 1 programisty backendu - do jego/jej obowiązków należy oprogramowanie backendu aplikacji;
* min. 1 programisty frontendu - do jego/jej obowiązków należy oprogramowanie frontendu aplikacji;
* min. 1 testera - do jego/jej obowiązków należy stworzenie scenariuszy testów automatycznych.

Jedna osoba z zespołu musi przyjąć dodatkową rolę lidera projektu. Do jego/jej obowiązków będzie należało podejmowanie decyzji technicznych w projekcie oraz komunikacja z prowadzącym zajęcia.

Ponadto poszczególni członkowie zepsołu mogą mieć dodatkowe role:
* project managera - do jego/jej obowiązków należy koordynowanie zadań;
* inżyniera devops - do jego obowiązków należy wdrożenie systemu.

Jeżeli role dodatkowe nie zostaną przypisane do konkretnych osób, zakres ich odpowiedzialności zostanie rozmyty na cały zespół. Zatem, przykładowo:
* jeżeli nikt nie zostanie określony devopsem, a projekt na koniec semestru nie zostanie wdrożony, wówczas wszyscy zostaną ocenieni za brak wdrożenia;
* jeżeli jedna z osób zostanie określona devopsem, a projekt na koniec semestru nie zostanie wdrożony, wówczas ta osoba zostanie oceniona za brak wdrożenia.

#### Sprawozdanie
Należy opracować sprawozdanie z pracy projektowej. Warunki zaliczenia kształtują się następująco:
- zgodnie z ogólnoprzyjętymi standardami naukowymi, sprawozdanie jest skonstruowane w technologii $\LaTeX$ i oddane w formacie PDF;
- sprawozdanie jest dostarczone najpóźniej w dniu oddania całego projektu w formie elektronicznej (najlepiej dodane do repozytorium);
- sprawozdanie zawiera jako rozdziały lub sekcje:
    - opis funkcjonalny systemu
    - opis technologiczny
    - podział obowiązków i odpowiedzialności w zespole
    - instrukcję lokalnego i zdalnego uruchomienia systemu
    - wnioski projektowe od każdego z członków zespołu

#### Prezentacja pracy projektowej
Należy przestawić całym zespołem efekty swojej pracy. Prezentacja musi odbyć się w formie przedstawienia działającej i wdrożonej aplikacji.

#### Tematy prac projektowych
Temat należy wybrać z listy dostępnej [tutaj](./ppsi2/2024.md). Dobrane grupy będą wybierały tematy w kolejności wybranej przez prowadzącego.
